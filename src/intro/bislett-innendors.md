# Innendørsløping på Bislett

## Praktisk info

For å sikre en god og sikker treningsopplevelse på Bislett stadion, vennligst følg disse retningslinjene:

- **Adgang:** For tilgang til Bislett i klubbtiden, er det viktig at din medlemsavgift er betalt. Dette kan gjøres gjennom [SK Vidar](https://skvidar.no/), [OSI Friidrett](https://friidrett.osi.no/) eller ved å ha en gyldig friidrettslisens.
- **Vis medlemskap:** Ved behov, vis ditt medlemskap ved hjelp av Spond-appen for SK Vidar eller IdrettenOnline for OSI Friidrett, for å bekrefte din status overfor vaktene.
- **Adgangskort:** Anskaff et adgangskort for enklere tilgang i fremtiden. For prøvetreninger, vennligst ta kontakt med Gustav for det.

## Oppfordringer:

- For effektiv bruk av Bislett stadion, spesielt når man er inne i høysesongen, anbefales det å:
  - Begrense oppvarming og spesielt nedjogging på banen til maks 1-2 runder i ytre del av bane 2.
  - Unngå å løpe to i bredden, eller gjør dette helst på vei til eller fra treningen.
- Med tanke på helse og smittevern:
  - Hvis du er forkjølet, vennligst unngå Bislett for å hindre smittespredning.
  - Er du syk, ikke nøl med å ta noen hviledager, og når du vender tilbake til trening, gjør det gradvis for å gi kroppen tid til å komme seg helt.
- Sikkerhet ved løping utendørs:
  - Vi oppfordrer på det sterkeste alle til å bruke refleksvest og være ekstra oppmerksomme i trafikken, inkludert på vei til og fra økter.


## Tips og etikette

* For en god opplevelse på innendørsbanen på Bislett


1. Det er to baner inne på Bislett: Bane 1 og bane 2 (indre og ytre).
2. Man løper intervaller i bane 1, og jogger i bane 2. Når du er ferdig med draget, ta av inn til venstre for bane 1 eller ta til høyre ut i bane 2. Tar du til høyre, se deg over høyre skulder, i tilfelle det kommer en/ei/hen i forrykende tempo. Om det er ledig, legg deg over i ytre bane
og stopp på skulderen av banen.
3. Hold linja di og løp på rekke, ikke flere i bredden. Det er viktig å holde seg helt til venstre i bane 1; det er også greit å løpe innenfor linja om det er mange. Selv om du i god tro løper til siden for å slippe noen frem, er det lettere om du følger linja di og lar de som er raskere løpe forbi deg på høyre side.
4. Jogging skal skje i ytre del av bane 2.
5. Anbefalt treningstøy er (kort) splitshorts, singlet og gode løpesko for asfalt. Det er fint om løpeskoene ikke er for møkkete; mange av oss har derfor med oss et par for inneløping.
6. Det å posisjonere oss ut på banen i små grupper er ekstra viktig inne på Bislett av hensyn til plass. Alle grupper får sitt eget start/stopp-område. Vi hjelper som vanlig til med å lage grupper med løpere som løper omtrent like fort.
7. Siden vi løper i tid som er satt av til friidrettsklubber, er det mange «eksperter» som tror de eier Bislett. Ikke ta det så tungt om du skulle få litt tilsnakk av en grinebiter som er vant til å løpe alene.
8. Etter å ha løpt ute i lang tid er det fort gjort å opparbeide seg noen (u)vaner. Husk at du er inne nå: Ikke snyt, spytt eller kast opp på tartanen/rødmatta. Det er heller ikke lov å løpe i bar overkropp.
9. Stravakette her, for de med Garmin-klokke: Når du er fremme ved Bislett, trykker du `Meny->Activity settings->GPS->Off`. Når du skal ut for å jogge igjen, trykker du `Meny->Activity settings->GPS->GPS/GPS+GLONASS`.

God økt!

![](/intro/bislett-inne.jpeg)
